# Praha opakuje chyby s Opencard, prodlužuje penězovod pro IT firmy

![Budova pražského magistrátu](http://upload.wikimedia.org/wikipedia/commons/thumb/8/8d/Praha_Nova_radnice.jpg/1200px-Praha_Nova_radnice.jpg)
Zastupitelstvo Prahy 19. 6. 2014 schválilo veřejnou zakázku na podporu systému PROXIO (správa dokumentů, spisová služba, ekonomický systém) na dobu 4 let v hodnotě 88 milionů Kč. Stejně tak schválilo záměr na vypsání veřejné zakázky bez uveřejnění na podporu systému IS Ekonomika, skrze který Praha vede účetnictví, po dobu 2 let v hodnotě 136 milionů Kč.


Oba tyto systémy jsou klasickým příkladem vendor lock-in neboli licenčního omezení, kterým dodavatel činí zákazníka závislým na jeho budoucích dodávkách. Piráti kritizují výběrová řízení s vendor lock-in již od roku 2008, kdy poslali primátorovi hlavního města veřejný dopis.

V prvním případě je jediným možným vítězem výběrového řízení společnost MARBES CONSULTING s.r.o., v druhém případě pak společnost Gordic spol. s r. o. Praha tak v současnosti prodlužuje systém, ve kterém byl za veřejné peníze vytvořen software, který vlastní konkrétní společnosti, nikoliv hlavní město. Tyto společnosti jsou fakticky jedinými možnými obsluhovateli tohoto systému a je jim tak zaručen dlouhodobý přísun veřejných peněz. 

Obě tyto kauzy byly již dříve medializovány (např. [ zde](http://zpravy.e15.cz/domaci/udalosti/praha-chce-dal-spolupracovat-s-firmou-gordic-bez-vyberoveho-rizeni-1046178) a [ zde](http://www.piratskelisty.cz/clanek-318-pribeh-vzniku-korupcnich-vazeb-proxio-na-magistratu)), kandidáta Pirátů do zastupitelstva Hlavního města Prahy Mikuláše Ferjenčíka dokonce firma Marbes [zažalovala](//regiony/praha/tiskove-zpravy/firma_vyvijela_za_penize_prazskeho_magistratu_a_prodavala_po_cele_republice_potvrdil_soud) (a prohrála). Fakt, že město drží *status quo*, je pro Piráty nepřijatelný. Problém je, že problematice IT v orgánech města mnoho lidí nerozumí a rozhodují buď nekompetentní nebo nepoctiví lidé.

Piráti prosazují, aby byl software vytvářený z veřejných peněz uvolněn pod svobodnou licencí (licencí umožňující volné šíření zdrojového kódu počítačového programu s minimem omezujících podmínek), aby 

1. každý vývojář mohl software zkoumat a mohly ho tak obsluhovat i firmy, které ho nevytvořily, čímž by se snížila cena obsluhy (kvůli konkurenci),

2. mohly software používat i jiné subjekty než původní objednavatel (zde také např. městské části), což by ušetřilo peníze ve veřejném rozpočtu.

V těchto případech by Piráti vyhlásili výběrová řízení na vytvoření nového software, který by byl uvolněn pod svobodnou licencí. Svobodný software funguje řadu let např. v Mnichově, kde ušetřil desítky milionů korun.


### Kontakt

[Ondřej Profant](//lide/ondrej_profant), kandidát Pirátů č. 2 do zastupitelstva hl. m. Prahy, informatik specializovaný na svobodný software, [ondrej.profant@pirati.cz](ondrej.profant@pirati.cz), 774 366 359

[ Adam Zábranský](//lide/adam_zabransky), kandidát Pirátů č. 3 do zastupitelstva hl. m. Prahy a analytik materiálů zastupitelstva, [adam.zabransky@pirati.cz](adam.zabransky@pirati.cz), 721 006 868
