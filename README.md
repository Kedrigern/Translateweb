# Piráti a Strana zelených podepsali koaliční smlouvu o společném postupu v krajských volbách v Ústeckém kraji

![ Loga Strany zelených a Pirátů](http://ustecko.multi.zeleni.cz/wp-content/uploads/sites/24/2016/04/sz+p.png)

**Vrcholné krajské orgány České pirátské strany a Strany zelených schválily koaliční smlouvu o společném postupu v krajských volbách v Ústeckém kraji. Tu podepsali zástupci obou stran 21. dubna na společné tiskové konferenci v Ústí nad Labem. Kandidátku nazvanou Piráti a Strana zelených povede podnikatel, zemědělec, ochránce přírody a člen Předsednictva Strany zelených Daniel Pitek. Dvojkou kandidátky pak je student a bojovník za transparentní samosprávu Lukáš Blažej nominovaný Piráty.** 



*„S Piráty se shodujeme na krajských tematických prioritách, i na tom, co nás odlišuje od ostatních politických stran – snaha zapojovat veřejnost do rozhodování či odpor k populismu a planým slibům,“* říká předseda ústeckých zelených Jiří Škoda.

V obou stranách nyní probíhají primární volby, jejich výsledek bude znám ke konci června. Kandidátka je koncipována jako zipová, Straně zelených náležejí všechna lichá a Pirátům všechna sudá místa.

*„Rozhodli jsme se spojit síly v boji za svobodu informací, transparenci a otevřenost proti klientelistickým strukturám, plýtvání a ignoranci,“* doplňuje předseda ústeckých Pirátů František Navrkal.

Financování kampaně bude kompletně transparentní. Celkové náklady na kampaň nepřesáhnou jeden milion korun.

**Daniel Pitek**

Daniel Pitek je soukromý zemědělec a lesník, je členem stráže ochrany přírody a krajiny v CHKO České Středohoří, stál u zrodu Milešovského spolku přátel přírody, kterému předsedá. Angažuje se v Asociaci soukromého zemědělství, České společnosti ornitologické či v Pro-bio svazu. Aktivně se zasazoval mimo jiné o obnovu historické trati přes České Středohoří, vystupoval proti prolomení limitů hnědého uhlí v severních Čechách a proti výstavbě logistického centra kamionů na hřebeni Krušných hor. Věnuje se také problematice hospodaření s vodou v krajině a mysliveckému právu. Na svém hospodářství v Milešově pravidelně organizuje akce pro veřejnost, například Milešovské vítání jara či věšení ptačích budek.

**Lukáš Blažej**

Lukáš Blažej je ústecký aktivista a student Právnické fakulty Univerzity Karlovy. Mezi jeho hlavní témata patří transparence a svobodný přístup k informacím, v těchto oblastech dosáhl již několika precedenčních/významných rozsudků. Mezi jeho mediálně známější případy patří žaloba opozičního zastupitele Davida Daduče proti Statutárnímu městu Ústí nad Labem, ve které se domáhá otištění článku v Městských novinách. Je zakládajícím členem spolku Ústecké šrouby, z. s., který se věnuje ochraně přírody a krajiny v Ústí nad Labem. Je členem Kontrolního výboru Zastupitelstva MO Ústí nad Labem-centrum. Na počátku uprchlické krize spoluorganizoval humanitární výjezd do Horgoše a na hraniční přechod Berkasovo-Bapske.
