# Předseda Pirátů chce otevřít oddělení informatiky pražského magistrátu

![](ivab_bartos_small.jpg )


Během posledních několika let utratil pražský magistrát v oblasti IT přibližně sedm miliard korun. Většina těchto peněz skončila v pochybných zakázkách na často nepotřebná řešení a systémy.

Nejznámější kauza Opencard dokonce není největší zakázkou, nad kterou se vznášejí otazníky. Zveřejnění ani analýza jednotlivých případů na stránkách Pirátských novin [1] a PirateLeaks.cz [2] nepřináší potřebné změny. Na magistrátě se stále vesele krade a zakázky na míru se přihrávají spřáteleným firmám [3].

Piráti se rozhodli aktivně přikročit k řešení tohoto problému. Do výběrového řízení [4] na nového [5] ředitele odboru informatiky Magistrátu hlavního města Prahy se proto přihlásil předseda Pirátů PhDr. Ivan Bartoš [6]. Splňuje všechny kvalifikační předpoklady a v Pirátské straně má zázemí několika desítek IT odborníků, kteří mohou dělat nezávislou oponenturu úředníkům napojeným na současné dodavatele softwaru.



![](ivan_bartos.preview.jpg)

Zde jsou první úkoly Ivana Bartoše pro odbor informatiky pražského magistrátu:

    - **Analyzovat potřebné funkcionality** - Odbor musí nejprve vědět, jakou činnost má zajišťovat. Až potom je na místě objednávat informační systémy a další vybavení. Poslední čtyři roky je rozhodujícím kritériem nákupu pražského magistrátu jediné: jak nejsnáze převést pomocí dané zakázky peníze z účtů města na účty firem spřízněných s vedením magistrátu a odboru informatiky. To musí skončit.
    - **Analyzovat použitelnost stávajícího softwaru** - Podle informací od whistleblowerů existují na magistrátu pro řadu funkcionalit běžně tři paralelní řešení. Z nich se v praxi využívá buď jedno (v extrémních případech dokonce žádné), případně se provádějí duplicitní činnosti.
    - **Skončit s dodavateli uzamčených systémů** (vendor lock-in) - Řada firem proměnila magistrát ve svou dojnou krávu. Například firma Marbes Consulting, s.r.o., za stovky milionů korun z pražského magistrátu vyvinula informační systém Proxio, který nyní magistrátu opět prodává.
    - **Analýzou smluv prokázat závažná provinění při správě cizího majetku** - Zkorumpované úředníky nestačí vyhodit, patří do vězení stejně jako radní, kteří je úkolovali. Jsme přesvědčeni, že ze smluv uzavřených odborem informatiky půjde prokázat tak závažná provinění při správě cizího majetku, že bude možné dostat zodpovědné osoby před soud. Před soud zcela jistě patří Martin Vimr, bývalý šéf odboru informatiky, Petr Kolbek, architekt projektu Opencard, a bývalí radní, kteří měli v Praze oblast informatiky na starosti (Rudolf Blažek a Milan Richter).

"Odbor informatiky nebude sloužit rozkoši, bohatství a slávě naroubovaných pijavic, ale výhradně k užitku všech obyvatel a návstěvníků města Prahy i okolí. Situace je vážná, a proto ještě upozorním, že jsem fyzicky i duševně v pořádku a rozhodně se nechystám vypadnout z okna, skočit pod autobus ani si zaplavat v řece. To jen pro případ, kdybych nebyl k nalezení. Od senátora Dientsbiera [7] víme, jaké nápady v souvislosti s magistrátem v Praze mají někteří mocní, když jim teče do bot," dodává Ivan Bartoš.

#### Odkazy


*  [1] [http://www.piratskenoviny.cz/?c_id=33479|Pirátské noviny – kauza Proxio]] 

*  [2] [Pirateleaks – kauza Gordic](http://pirateleaks.cz/www/regiony/praha/blog/inf_odbor_zakazky.html) 

*  [3] [Kauza Proxio pokračování](http://piratskenoviny.cz/?c_id=33502)

*  [4] [Výběrové řízení 1677 RO INF](http://www.praha.eu/file/1217433/vyberove_rizeni_1677_RO_INF.pdf)

*  [5] [Bývalý vedoucí oddělení Vimr skončil](http://prazsky.denik.cz/zpravy_region/magistrat-opousti-reditel-odboru-informatiky-vimr.html)

*  [6] ![Životopis Ivana Bartoše](mo:cv_phdr_bartos_2011_cze.pdf)

*  [6a] ![Přihláška Ivana Bartoše](mo:prihlaskadovyberovehorizeni.pdf)

*  [7] [Povzdech Jiřího Dientsbiera z Facebooku](http://piratskenoviny.cz/?c_id=33451)

*  [8] [Seznam zakázek, o které aktuálně jde](http://www.piratskenoviny.cz/?c_id=33458)
